[Rank]
Feria Tertia infra Hebdomadam I in Quadragesima;;Feria major;;2

[Rule]

[Lectio1]
Léctio sancti Evangélii secúndum Matthǽum
!Matt 21:1-17.
In illo témpore: Cum intrásset Jesus Jerosólymam, commóta est univérsa cívitas, dicens: Quis est hic? Et réliqua.
_
Homilía sancti Bedæ Venerábilis Presbýteri
!Homil. 7 in Quadrag. tom. 7.
Quod maledicéndo ficum infructuosam per figuram fecit Dóminus, hoc idem mox apertius osténdit, ejiciéndo ímprobos e templo. Neque enim aliquid peccávit arbor, quod esuriénte Dómino poma non hábuit, quorum necdum tempus advenerat: sed peccavére sacerdótes, qui in domo Dómini negotia sæcularia gerébant, et fructum pietátis, quem debúerant, quemque in eis Dóminus esuriebat, ferre superséderant. Arefécit Dóminus arbórem maledicto, ut hómines hæc vidéntes, sive audiéntes, multo magis intellígerent sese divino condemnándos esse judício, si absque óperum fructu, de plausu tantum sibi religiosi sermónis, velut de sónitu et tegumento blandiréntur viridántium foliórum.

[Responsory1]
@Tempora/Quad1-0:Responsory4

[Lectio2]
Verum quia non intellexérunt, in ipsos consequenter districtiónem meritæ ultiónis exercuit: et ejécit commercia rerum humanárum de domo illa, in qua divinas tantum res agi, hóstias et oratiónes Dei offerri, verbum Dei legi, audiri, et decantari præcéptum erat. Et quidem credéndum est, quia ea tantum véndi vel emi repérerit in templo quæ ad ministérium necessaria essent ejusdem templi, juxta hoc quod alias factum legimus, cum idem templum ingrédiens, invénit in eo vendéntes et eméntes oves, et boves, et columbas: quia nimirum hæc ómnia non nisi ut offerréntur in domo Dómini, eos qui de longe venerant, ab indigenis comparáre credéndum est.

[Responsory2]
@Tempora/Quad1-0:Responsory5

[Lectio3]
Si ergo Dóminus nec ea volebat venúmdari in templo, quæ in templo volebat offerri, videlicet propter studium avarítiæ, sive fraudis, quod proprium solet esse negotiántium fácinus: quanta putas animadversióne puniret, si invenísset ibi aliquos risui vel vaniloquio vacántes aut alii cuílibet vítio mancipatos? Si enim ea quæ álibi líbere geri póterant, Dóminus in domo sua témporalia negotia geri non patitur: quanto magis ea quæ nusquam fíeri licet, plus cæléstis iræ meréntur, si in ædibus Deo sacrátis agúntur? Verum quia Spíritus Sanctus in columba super Dóminum appáruit, recte per columbas Sancti Spíritus charísmata signántur. Qui autem sunt in templo Dei hódie, qui columbas vendunt, nisi qui in Ecclésia prétium de impositióne manus accipiunt, per quam videlicet impositiónem Spíritus Sanctus cælitus datur?

[Responsory3]
@Tempora/Quad1-0:Responsory6

[Ant 2]
Intrávit Jesus * in templum Dei, et ejíciebat omnes vendéntes et eméntes: et mensas nummulariórum, et cathedras vendéntium columbas evértit.

[Oratio 2]
Réspice, Dómine, familiam tuam, et præsta: ut apud te mens nostra tuo desidério fulgeat, quæ se carnis maceratióne castigat. 
$Per Dominum.

[Ant 3]
Scriptum est enim, * quia domus mea, domus oratiónis est cunctis géntibus: vos autem fecístis illam spelúncam latronum: et erat quotídie docens in templo.

[Oratio 3]
Ascéndant ad te, Dómine, preces nostræ: et ab Ecclésia tua cunctam repélle nequítiam.
$Per Dominum.
