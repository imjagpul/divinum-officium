[Rank]
Feria Secunda infra Hebdomadam III in Quadragesima;;Feria major;;2

[Rule]

[Lectio1]
Léctio sancti Evangélii secúndum Lucam
!Luc 4:23-30
In illo témpore: Dixit Jesus pharisæis: Utique dicetis mihi hanc similitúdinem: Médice, cura te ipsum: quanta audívimus facta in Capharnaum, fac et hic in pátria tua. Et réliqua.
_
Homilía sancti Ambrósii Epíscopi
!Lib. 4 in c. 4 Lucæ, post med.
Non medíocris invidia próditur, quæ cívicæ caritátis oblita, in acerba odia causas amoris inflectit. Simul hoc exemplo páriter et oraculo declarátur, quod frustra opem misericórdiæ cæléstis exspectes, si alienæ fructibus virtútis invideas. Aspernator enim Dóminus invidórum est: et ab iis qui divina benefícia in aliis persequúntur, miracula suæ potestátis avértit. Dominicæ quippe carnis actus, divinitátis exemplum est: et invisibília nobis ejus, per ea quæ sunt visibília, demonstrántur.

[Responsory1]
R. Tóllite hinc vobíscum múnera, et ite ad dóminum terræ: et cum invenéritis, adoráte eum super terram: 
* Deus autem meus fáciat eum vobis placábilem: et remittat et hunc fratrem vestrum vobíscum, et eum quem tenet in vinculis.
V. Súmite de óptimis terræ frugibus in vasis vestris, et deferte viro múnera.
R. Deus autem meus fáciat eum vobis placábilem: et remittat et hunc fratrem vestrum vobíscum, et eum quem tenet in vinculis.

[Lectio2]
Non otiose itaque Salvátor excusat, quod nulla in pátria sua miracula virtútis operátus sit: ne fortassis áliquis viliórem pátriæ nobis esse debére putaret afféctum. Neque enim cives poterat non amare, qui amaret omnes: sed ipsi se caritate pátriæ, dum ínvident, abdicarunt. In veritáte dico vobis: multæ víduæ fuérunt in diébus Elíæ. Non quia Elíæ dies fuérunt, sed in quibus Elías operátus est: aut quia Elías dies faciebat illis, qui in ejus opéribus lucem vidébant gratiæ spiritalis, et convertebántur ad Dóminum. Et ideo aperiebátur cælum vidéntibus æterna et divina mysteria: claudebátur, et fames erat, quando nulla erat cognoscendæ divinitátis ubértas. Sed de hoc plenius diximus, cum de viduis scriberemus.

[Responsory2]
R. Iste est frater vester minimus, de quo dixerátis mihi? Deus misereátur tibi, fili mi. 
* Festinavítque in domum, et plorávit: quia erumpébant lácrimæ, et non poterat se continére.
V. Attollens autem Joseph óculos, vidit Benjamin stántem: et commóta sunt ómnia víscera ejus super fratre suo.
R. Festinavítque in domum, et plorávit: quia erumpébant lácrimæ, et non poterat se continére.

[Lectio3]
Et multi leprosi erant in Judæa tempóribus Eliséi prophetæ: et nemo eórum mundátus est, nisi Náaman Syrus. Evidénter hic sermo nos Dómini salutáris informat, et ad studium venerandæ divinitátis hortátur: quod nemo sanatus osténditur, et maculosi morbo corporis absolutus, nisi qui religióso officio studuit sanitati. Non enim dormiéntibus divina beneficia, sed observántibus deferúntur. Diximus in libro alio, in vidua illa, ad quam Elías directus est, typum Ecclésiæ præmissum. Pópulus Ecclésiam congregávit, ut sequátur pópulus ille ex alienígenis congregatus. Pópulus ille ante leprosus, pópulus ille ante maculosus, priúsquam mystico baptizarétur in flúmine: idem post sacraménta baptísmatis maculis corporis et mentis ablutus, jam non lepra, sed immaculáta virgo cœpit esse sine ruga.

[Responsory3]
R. Dixit Joseph undecim frátribus suis: Ego sum Joseph, quem vendidístis in Ægyptum: adhuc vivit pater noster senior, de quo dixerátis mihi? 
* Ite, addúcite eum ad me, ut possit vivere.
V. Biennium enim est, quod cœpit esse fames in terra: et adhuc restant anni quinque, quibus nec arari póterit, nec meti.
R. Ite, addúcite eum ad me, ut possit vivere.
&Gloria
R. Ite, addúcite eum ad me, ut possit vivere.

[Ant 2]
Amen dico vobis, * quia nemo prophéta acceptus est in pátria sua.

[Oratio 2]
Córdibus nostris, quǽsumus, Dómine, grátiam tuam benígnus infúnde: ut, sicut ab escis carnálibus abstinémus; ita sensus quoque nostros a nóxiis retrahámus excéssibus.
$Per Dominum

[Ant 3]
Jesus autem, transiens * per médium illórum, ibat.

[Oratio 3]
Subvéniat nobis, Dómine, misericórdia tua: ut ab imminéntibus peccatórum nostrórum perículis te mereámur protegénte eripi, te liberánte salvári.
$Per Dominum
