[Rank]
Feria Secunda infra Hebdomadam II in Quadragesima;;Feria major;;2

[Rule]

[Lectio1]
Léctio sancti Evangélii secúndum Joánnem
!Joannes 8:21-29
In illo témpore: Dixit Jesus turbis Judæórum: Ego vado, et quæretis me, et in peccáto vestro moriémini. Et réliqua.
_
Homilía sancti Augustíni Epíscopi
!Tract. 38. in Joann. post init.
Locútus est Dóminus Judæis, dicens: Ego vado. Christo enim Dómino mors proféctio fuit illo, unde vénerat, et unde non discesserat. Ego, inquit, vado, et quærétis me, non desidério, sed ódio. Nam illum póstea quam abscessit ab óculis hóminum, inquisiérunt et qui óderant, et qui amábant: illi persequéndo, isti habere cupiendo. In Psalmis ait ipse Dóminus per Prophétam: Périit fuga a me, et non est qui requirat ánimam meam. Et íterum ait alio loco in Psalmo: Confundántur et revereántur requiréntes ánimam meam.

[Responsory1]
R. Dum iret Jacob de Bersabée, et pergeret Haram, locútus est ei Dóminus, dicens: 
* Terram, in qua dormis, tibi dabo, et sémini tuo.
V. Ædificávit ex lapidibus altáre in honórem Dómini, fundens óleum désuper: et benedíxit eum Deus, dicens.
R. Terram, in qua dormis, tibi dabo, et sémini tuo.

[Lectio2]
Culpávit, qui non requírerent: damnávit requiréntes. Bonum est enim quærere ánimam Christi, sed quo modo eam quæsiérunt discípuli: et malum est quærere ánimam Christi, sed quo modo eam Judæi quæsiérunt: illi enim ut habérent, isti ut pérderent. Dénique istis, quia sic quærébant more malo, corde pervérso, quid secutus adjunxit? Quærétis me; et ne putetis, quia bene me quærétis, in peccáto vestro moriémini. Hoc est Christum male quærere, in peccáto suo mori: hoc est illum odisse, per quem possit solum salvus esse.

[Responsory2]
R. Appáruit Deus Jacob, et benedíxit eum, et dixit: Ego sum Deus Bethel, ubi unxísti lápidem, et votum vovísti mihi: 
* Créscere te fáciam, et multiplicábo te.
V. Vere Dóminus est in loco isto, et ego nesciébam.
R. Créscere te fáciam, et multiplicábo te.

[Lectio3]
Cum enim hómines, quorum spes in Deo est, non debeant mala reddere nec pro malis; reddébant isti mala pro bonis. Prænuntiávit ergo illis Dóminus, dixitque senténtiam præscius, quod in suo peccáto moreréntur. Deinde adjunxit: Quo ego vado, vos non potestis veníre. Hoc et discípulis suis alio loco dixit: nec tamen eis dixit: In peccáto vestro moriémini. Quid autem dixit? quod et istis: Quo ego vado, vos non potestis veníre. Non ábstulit spem, sed prædixit dilatiónem. Quando enim hoc discípulis Dóminus loquebátur, tunc non poterant veníre, quo ille ibat, sed póstea venturi erant: isti autem numquam, quibus præscius dixit, In peccáto vestro moriémini.

[Responsory3]
@Tempora/Quad2-0:Responsory3

[Ant 2]
Ego principium, * qui et loquor vobis.

[Oratio 2]
Præsta, quǽsumus, omnípotens Deus: ut família tua, quæ se, affligéndo carnem, ab alimentis abstinet, sectando justítiam, a culpa jejunet.
$Per Dominum

[Ant 3]
Qui me misit * mecum est, et non relíquit me solum; quia quæ placita sunt ei, facio semper.

[Oratio 3]
Adesto supplicatiónibus nostris, omnípotens Deus: et, quibus fiduciam sperandæ pietátis indulges; consuetæ misericórdiæ tribue benignus effectum.
$Per Dominum
