[Rank]
Feria Tertia infra Hebdomadam II in Quadragesima;;Feria major;;2

[Rule]

[Lectio1]
Léctio sancti Evangélii secúndum Matthǽum
!Matt 23:1-12
In illo témpore: Locútus est Jesus ad turbas, et ad discipulos suos, dicens: Super cáthedram Móysi sedérunt scribæ et pharisæi. Omnia ergo quæcúmque dixerint vobis, servate, et fácite: secúndum ópera vero eórum nolíte fácere. Et réliqua.
_
Homilía sancti Hierónymi Presbýteri
!Lib. 4. Comment. in cap. 23. Matthæi.
Quid mansuétius, quid benignius Dómino? Tentátur a pharisæis, confringúntur insidiæ eórum, et secúndum Psalmistam: Sagíttæ parvulórum factæ sunt plagæ eórum: et nihilóminus propter sacerdotii et nóminis dignitátem hortátur pópulos, ut subjiciántur eis, non opera, sed doctrinam consíderantes. Quod autem ait, Super cathedram Móysi sedérunt scribæ et pharisæi: per cathedram, doctrinam Legis osténdit. Ergo et illud quod dícitur in Psalmo: In cáthedra pestiléntiæ non sedit: et, Cathedras vendéntium columbas evértit: doctrinam debémus accípere.

[Responsory1]
@Tempora/Quad2-0:Responsory4

[Lectio2]
Alligant enim onera gravia et importabília, et imponunt in húmeros hóminum, digito autem suo nolunt ea movére. Hoc generáliter advérsus omnes magistros, qui gravia jubent, et minora non faciunt. Notándum autem, quod et húmeri, et dígitus, et ónera, et víncula quibus alligántur ónera, spirituáliter intelligenda sunt. Omnia vero ópera sua faciunt, ut videántur ab homínibus. Quicúmque ígitur ita facit quódlibet, ut videátur ab homínibus, scriba et pharisæus est.

[Responsory2]
@Tempora/Quad2-0:Responsory5

[Lectio3]
Dilátant enim phylactéria sua, et magnificant fimbrias. Amant quoque primos recúbitus in cœnis, et primas cathedras in synagogis, et salutatiónes in foro, et vocari ab homínibus Rabbi. Væ nobis miseris, ad quos pharisæórum vítia transiérunt. Dóminus cum dedísset mandáta Legis per Móysen, ad extremum íntulit: Ligábis ea in manu tua, et erunt immota ante óculos tuos. Et est sensus: Præcepta mea sint in manu tua, ut opere compleántur: sint ante óculos tuos, ut die ac nocte meditéris in eis. Hoc pharisæi male interpretántes, scribébant in membranis decálogum Móysi, id est, decem verba Legis, complicántes ea et ligántes in fronte, et quasi corónam capiti faciéntes: ut semper ante óculos moverentur.

[Responsory3]
@Tempora/Quad2-0:Responsory6

[Ant 2]
Unus est * enim magister vester, qui in cælis est, Christus Dóminus.

[Oratio 2]
Perfice, quǽsumus, Dómine, benignus in nobis observántiæ sanctæ subsídium: ut, quæ te auctore faciénda cognóvimus, te operánte impleamus.
$Per Dominum

[Ant 3]
Omnes autem * vos fratres estis: et patrem nolíte vocare vobis super terram: unus est enim Pater vester, qui in cælis est: nec vocémini magistri, quia magister vester unus est Christus.

[Oratio 3]
Propitiáre, Dómine, supplicatiónibus nostris, et animárum nostrárum medere languóribus: ut, remissióne percépta, in tua semper benedictióne lætémur.
$Per Dominum
