[Rank]
Feria Tertia infra Hebdomadam I post Octavam Pentecostes;;Feria;;1
										
[Lectio1]
De libro primo Regum 
!1 Sam 1:12-18
12 Factum est autem, cum illa multiplicaret preces coram Dómino, ut Heli observaret os ejus.
13 Porro Anna loquebátur in corde suo, tantumque lábia illíus movebántur, et vox penitus non audiebátur. Æstimávit ergo eam Heli temulentam,
14 dixitque ei: Usquequo ebria eris? Digere paulisper vinum quo mades.
15 Respondens Anna, Nequaquam, inquit, dómine mi; nam mulier infelix nimis ego sum, vinumque et omne quod inebriáre potest, non bibi, sed effudi ánimam meam in conspéctu Dómini.
16 Ne réputes ancíllam tuam quasi unam de filiabus Bélial, quia ex multitúdine dolóris et mæroris mei locuta sum usque in præsens.
17 Tunc Heli ait ei: Vade in pace, et Deus Israël det tibi petitiónem tuam, quam rogásti eum.
18 Et illa dixit: Utinam invéniat ancílla tua grátiam in óculis tuis.

[Responsory1]
R. Percússit Saul mille, et David decem míllia: 
* Quia manus Dómini erat cum illo: percússit Philisthæum, et ábstulit oppróbrium ex Israël.
V. Nonne iste est David, de quo canébant in choro, dicéntes: Saul percússit mille, et David decem millia?
R. Quia manus Dómini erat cum illo: percússit Philisthæum, et ábstulit oppróbrium ex Israël.

[Lectio2]
!1 Sam 1:18-22
18 Et ábiit mulier in viam suam et comédit, vultusque illíus non sunt ámplius in diversa mutati.
19 Et surrexérunt mane et adoravérunt coram Dómino, reversique sunt et venérunt in domum suam Rámatha. Cognovit autem Elcana Annam uxórem suam, et recordátus est ejus Dóminus.
20 Et factum est post circulum diérum concépit Anna et péperit fílium vocavítque nomen ejus Samuel, eo quod a Dómino postulásset eum.
21 Ascéndit autem vir ejus Elcana et omnis domus ejus, ut immolaret Dómino hóstiam solemnem et votum suum,
22 et Anna non ascéndit; dixit enim viro suo: Non vadam, donec ablactétur infans, et ducam eum, ut appareat ante conspéctum Dómini et maneat ibi jugiter.

[Responsory2]
R. Montes Gélboë, nec ros nec plúvia veniant super vos, 
* Ubi cecidérunt fortes Israël.
V. Omnes montes, qui estis in circúitu ejus, visitet Dóminus: a Gélboë autem tránseat.
R. Ubi cecidérunt fortes Israël.

[Lectio3]
!1 Sam 1:23-28
23 Et ait ei Elcana vir suus: Fac quod bonum tibi vidétur et mane donec ablactes eum: precorque ut impleat Dóminus verbum suum. Mansit ergo mulier et lactávit fílium suum, donec amovéret eum a lacte.
24 Et adduxit eum secum, postquam ablactáverat, in vítulis tribus et tribus modiis farinæ et ámphora vini, et adduxit eum ad domum Dómini in Silo. Puer autem erat adhuc infantulus.
25 Et immolavérunt vítulum et obtulérunt púerum Heli,
26 et ait Anna: Obsecro, mi dómine, vivit ánima tua, dómine: ego sum illa mulier, quæ steti coram te hic orans Dóminum.
27 Pro púero isto orávi, et dedit mihi Dóminus petitiónem meam quam postulavi eum.
28 Idcirco et ego commodávi eum Dómino cunctis diébus, quibus fúerit commodátus Dómino. Et adoravérunt ibi Dóminum.

[Responsory3]
R. Ego te tuli de domo patris tui, dicit Dóminus, et pósui te páscere gregem pópuli mei: 
* Et fui tecum in ómnibus ubicúmque ambulásti, firmans regnum tuum in ætérnum.
V. Fecique tibi nomen grande, juxta nomen magnórum, qui sunt in terra: et requiem dedi tibi ab ómnibus inimícis tuis.
R. Et fui tecum in ómnibus ubicúmque ambulásti, firmans regnum tuum in ætérnum.
&Gloria
R. Et fui tecum in ómnibus ubicúmque ambulásti, firmans regnum tuum in ætérnum.

[Oratio]
@Tempora/Pent01-0:OratioW
