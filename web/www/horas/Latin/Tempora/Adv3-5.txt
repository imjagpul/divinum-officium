[Rank]
Feria VI Quattuor Temporum in Adventu;;Feria major;;2

[Rank1960]
Feria VI Quattuor Temporum Adventus;;Feria major;;3

[RankNewcal]
Feria VI infra Hebdomadam III Adventus;;Feria major;;2

[Rule]
Preces Feriales

[Lectio1]
Léctio sancti Evangélii secúndum Lucam
!Luc 1:39-47
In illo témpore: Exsúrgens María ábiit in montána cum festinatióne in civitátem Juda: et intrávit in domum Zacharíæ, et salutávit Elísabeth. Et réliqua.
_
Homilía sancti Ambrósii Epíscopi
!Lib. 2. in Luc. cap. 1. post init.
Morale est ómnibus, ut qui fidem éxigunt, fidem ástruant. Et ideo Angelus, cum abscóndita nuntiáret, ut fidem astrúeret exemplo, senióris féminæ sterilísque concéptum Vírgini Maríæ nuntiávit: ut possíbile Deo omne, quod ei placúerit, asséreret. Ubi audívit hoc María, non quasi incrédula de oráculo, nec quasi incérta de nuntio, nec quasi dubitans de exemplo, sed quasi læta pro voto, religiósa pro officio, festina pro gáudio, in montána perréxit. Quo enim jam Deo plena, nisi ad superióra cum festinatióne conténderet? Nescit tarda molímina Sancti Spíritus grátia.

[Responsory1]
R. Emítte Agnum, Dómine, Dominatórem terræ, 
* De Petra desérti ad montem fíliæ Sion.
V. Osténde nobis, Dómine, misericórdiam tuam, et salutáre tuum da nobis.
R. De Petra desérti ad montem fíliæ Sion.

[Lectio2]
Díscite et vos, sanctæ mulieres, sedulitátem, quam prægnántibus debeátis exhibere cognatis. Maríam, quæ ante sola in íntimis penetrálibus versabátur, non a publico virginitátis pudor, non ab studio asperitas móntium, non ab officio prolixitas itíneris retardávit. In montána Virgo cum festinatióne, Virgo offícii memor, injuriæ ímmemor, afféctu urgénte non sexu, relícta perréxit domo. Díscite, vírgines, non circumcursáre per aliénas ædes, non demorári in platéis, non áliquos in público miscére sermónes. María in domo sera, festína in público, mansit apud cognátam suam tribus ménsibus.

[Responsory2]
R. Roráte, cæli, désuper, et nubes pluant justum: 
* Aperiátur terra, et gérminet Salvatórem.
V. Emítte Agnum, Dómine, Dominatórem terræ, de Petra desérti ad montem fíliæ Sion.
R. Aperiátur terra, et gérminet Salvatórem.

[Lectio3]
Didicístis, vírgines, pudórem Maríæ: díscite humilitátem. Venit propínqua ad próximam, júnior ad seniórem: nec solum venit, sed étiam prior salutávit. Decet enim, ut quanto cástior virgo, tanto humílior sit. Nóverit deférre senióribus. Sit magístra humilitátis, in qua est proféssio castitátis. Est et causa pietátis, est étiam norma doctrínæ. Contuéndum est enim, quia supérior venit ad inferiórem, ut inférior adjuvétur: María ad Elísabeth, Christus ad Joánnem.

[Responsory3]
R. Germinavérunt campi eremi germen odoris Israël: quia ecce Deus noster cum virtúte véniet, 
* Et splendor ejus cum eo.
V. Ex Sion spécies decóris ejus: Deus noster maniféste véniet.
R. Et splendor ejus cum eo.
&Gloria
R. Et splendor ejus cum eo.

[Ant 2]
Ex quo facta est * vox salutatiónis tuæ in áuribus meis, exsultávit in gáudio infans in útero meo, allelúja.

[Oratio]
Excita, quǽsumus, Dómine, poténtiam tuam, et veni: ut hi, qui in tua pietáte confídunt, ab omni cítius adversitáte liberéntur:
$Qui vivis

[Ant 3]
Hoc est testimónium, * quod perhibuit Joánnes: Qui post me venit, ante me factus est.
