[Lectio1]
Incipit Abdías Prophéta
!Abd 1:1-4
1 Visio Abdíæ. Hæc dicit Dóminus Deus ad Edom: Auditum audívimus a Dómino, et legátum ad Gentes misit: Súrgite, et consurgámus advérsus eum in prælium. 
2 Ecce párvulum dedi te in Géntibus, contemptibilis tu es valde. 
3 Supérbia cordis tui extulit te, habitántem in scissuris petrárum, exaltántem solium tuum, qui dicis in corde tuo: Quis détrahet me in terram? 
4 Si exaltátus fueris ut aquila, et si inter sídera posúeris nidum tuum, inde détraham te, dicit Dóminus.

[Responsory1]
@Tempora/111-0:Responsory4

[Lectio2]
!Abd 1:5-7
5 Si fures introíssent ad te, si latrones per noctem, quómodo conticuisses? Nonne furáti essent sufficiéntia sibi? Si vindemiatores introíssent ad te, numquid saltem racémum reliquissent tibi? 
6 Quómodo scrutáti sunt Esau? Investigavérunt abscóndita ejus?
7 Usque ad terminum emisérunt te, omnes viri fœderis tui illusérunt tibi, invaluérunt advérsum te viri pacis tuæ; qui cómedunt tecum ponent insidias subter te: non est prudéntia in eo.

[Responsory2]
@Tempora/111-0:Responsory5

[Lectio3]
!Abd 1:8-11
8 Numquid non in die illa, dicit Dóminus, perdam sapiéntes de Idumæa, et prudéntiam de monte Esau? 
9 Et timébunt fortes tui a Meridie, ut intéreat vir de monte Esau. 
10 Propter interfectiónem, et propter iniquitátem in fratrem tuum Jacob, operiet te confúsio, et peribis in ætérnum. 
11 In die, cum stares advérsus eum, quando capiébant aliéni exercitum ejus, et extranei ingrediebántur portas ejus, et super Jerúsalem mittébant sortem, tu quoque eras quasi unus ex eis.

[Responsory3]
@Tempora/111-0:Responsory6
