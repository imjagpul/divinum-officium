[Rank]
S. Matthǽi Apostoli et Evangelistæ;;Duplex II classis;;5.1;;ex C1a

[Rank1960]
S. Matthǽi Apostoli et Evangelistæ;;Duplex II classis;;5;;ex C1a

[Rule]
ex C1a;
9 lectiones
Psalmi Dominica
Antiphonas horas

[Oratio]
Beáti Apóstoli et Evangelístæ Matthǽi, Dómine, précibus adjuvémur: ut, quod possibílitas nostra non óbtinet, ejus nobis intercessióne donétur. 
$Per Dominum

[Lectio4]
Matthǽus, qui et Levi, Apóstolus et Evangelísta, Caphárnai cum ad telónium sedéret, a Christo vocátus, statim secútus est ipsum; quem etiam cum réliquis discípulis convívio excépit. Post Christi resurrectiónem, ántequam in provínciam proficiscerétur, quæ ei ad prædicándum obtígerat, primus in Judǽa, propter eos qui ex circumcisióne credíderant, Evangélium Jesu Christi Hebráice scripsit. Mox in Æthiópiam proféctus, Evangélium prædicávit, ac prædicatiónem multis miráculis confirmávit.

[Lectio5]
Illo ígitur in primis miráculo, quo regis fíliam a mórtuis excitávit, regem patrem et uxórem ejus cum univérsa província ad Christi fidem convértit. Rege mortuo, Hírtacus, ejus succéssor, cum Iphigeníam, régiam fíliam, vellet sibi dari in matrimónium; Matthǽum, cujus ópera illa virginitátem Deo vóverat et in sancto propósito perseverábat, ad altáre mystérium celebrántem jussit occídi. Qui undécimo caléndas octóbris munus apostólicum martýrii glória cumulávit. Cujus corpus Salérnum translátum, ac póstmodum in ecclésia ejus nómine dedicáta, Gregório séptimo summo Pontífice, cónditum, ibídem magno hóminum concúrsu ac pietáte cólitur.

[Lectio6]
De Expositióne sancti Gregórii Papæ super Ezechiélem Prophétam
!Homilía 3, Liber 1
Sancta quátuor animália, quæ prophetíæ spíritu futura prævidéntur, subtíli narratióne describúntur, cum dícitur: Quátuor fácies uni, et quátuor pennæ uni. Quid per fáciem, nisi notítia; et quid per pennas, nisi volátus exprímitur? Per fáciem quippe unusquísque cognóscitur; per pennas vero in altum ávium sublevántur. Fácies ítaque ad fidem pértinet, penna ad contemplatiónem. Per fidem namque ab omnipoténti Deo cognóscimur, sicut ipse de suis óvibus dicit: Ego sum pastor bonus, et cognósco oves meas, et cognóscunt me meæ. Qui rursus ait: Ego scio quos elégerim. Per contemplatiónem vero, qua super nosmetípsos tóllimur, quasi in áëra levamur.

[Lectio7]
Léctio sancti Evangélii secúndum Matthǽum. 
!Matt 9:9-13 
In illo témpore: Vidit Jesus hóminem sedéntem in telónio, Matthǽum nómine, et ait illi: Séquere me. Et réliqua.
_
Homilía sancti Hierónymi Presbýteri.
!Liber 1 Comment. in Matth. cap. 9.
Ceteri Evangelistæ, propter verecúndiam et honórem Matthǽi, noluérunt eum nómine appellare vulgato, sed dixérunt, Levi; dúplici quippe vocabulo fuit. Ipse autem Matthǽus (secúndum illud quod dícitur a Salomóne: Justus accusátor est sui in princípio sermónis; et in alio loco: Dic tu peccáta tua, ut justificéris) Matthǽum se et publicanum nóminat, ut ostendat legéntibus nullum debére salútem desperáre, si ad melióra convérsus sit, cum ipse de publicano in Apostolum sit repénte mutatus.

[Lectio8]
Arguit in hoc loco Porphyrius, et Julianus Augustus, vel imperítiam historici mentiéntis, vel stultítiam eórum qui statim secúti sint Salvatórem, quasi irrationabíliter quémlibet vocántem hóminem sint secúti; cum tantæ virtútes tántaque signa præcesserint, quæ Apóstolos, antequam crederent, vidisse non dubium est. Certe fulgor ipse et majestas Divinitátis occultæ, quæ etiam in humana fácie relucebat, ex primo ad se vidéntes tráhere poterat aspectu. Si enim in magnete lápide et súccinis hæc esse vis dícitur, ut ánulos et stípulam et festúcas sibi cópulent; quanto magis Dóminus ómnium creaturárum ad se tráhere póterat, quos vocabat?

[Lectio9]
Et factum est, discumbénte eo in domo, ecce multi publicani et peccatóres veniéntes discumbébant cum Jesu. Vidébant publicanum, a peccátis ad melióra conversum, locum invenísse pœniténtiæ; et ob id etiam ipsi non despérant salútem. Neque vero in pristinis vitiis permanéntes veniunt ad Jesum, ut pharisæi et scribæ murmurant, sed pœniténtiam agéntes, ut sequens Dómini sermo significat, dicens: Misericórdiam volo, et non sacrifícium; non enim veni vocare justos, sed peccatóres. Ibat autem Dóminus ad convivia peccatórum, ut occasiónem haberet docéndi, et spirituales invitatóribus suis præbéret cibos.
&teDeum
