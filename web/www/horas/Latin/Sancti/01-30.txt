[Rank]
S. Martinæ Virginis et Martyris;;Semiduplex;;2;;vide C6b

[Rule]
vide C6b;
9 lectiones

[Oratio]
@Commune/C6::s/N\./Martinæ/

[Hymnus Matutinum]
v. Martinæ célebri pláudite nomini,
Cives Romúlei, pláudite glóriæ:
Insignem meritis dícite Vírginem,
Christi dícite Mártyrem.
_
Hæc dum conspicuis orta paréntibus
Inter delicias, inter amábiles
Luxus illécebras, dítibus affluit
Faustæ munéribus domus,
_
Vitæ despíciens commoda, dedicat
Se rerum Dómino, et munifica manu
Christi paupéribus destribuens opes,
Quærit præmia Cælitum.
_
Non illam crucians ungula, non feræ,
Non virgæ horribili vulnere commovent;
Hinc lapsi e Superum sédibus Angeli
Cælésti dape recreant.
_
Quin et deposita sævitie leo
Se rictu placido prójicit ad pedes:
Te, Martina, tamen dans gládius neci
Cæli cœtibus inserit.
_
Te, thuris redolens ara vapóribus,
Quæ fumat, precibus jugiter ínvocat,
Et falsum perimens auspícium, tui
Delet nóminis ómine.
_
A Nobis abigas lubrica gaudia,
Tu, qui Martyribus dexter ades, Deus
Une et Trine: tuis da famulis jubar,
Quo clemens animos beas.
Amen.

[Lectio4]
Martina virgo Romana, patre consulari, illustri genere nata, teneris, adhuc annis orbáta paréntibus, christianæ pietátis ardore succensa, divítias, quibus affluebat, mira in páuperes liberalitate distríbuit. Sub Alexandro príncipe, cum deos inánes cólere juberétur, immane fácinus summa libertáte detestátur. Quapropter íterum atque íterum affecta verbéribus, uncis, úngulis férreis, testárum fragmentis lacerata, acutíssimis gládiis membratim concisa, ádipe fervénti peruncta, demum in amphitheatro damnátur ad bestias; a quibus illæsa divinitus evadens, in ardentem rogum injecta, incólumis pari beneficio servátur.

[Lectio5]
Ex ejus tortóribus nonnulli, miraculi novitate correpti, Dei aspirante grátia, Christi fidem ampléxi, post cruciátus gloriósam martyrii palmam cápitis abscissióne promeruére. Ad ejusdem preces nunc terræmótibus exórtis, nunc ignibus e cælo tonante delapsis, deórum templa prostráta sunt et simulacra consumpta. Interdum ex vulnéribus lac cum sánguine erupit, splendorque nitidíssimus ac suavíssimus odor e corpore emanávit: intérdum sublimis regia in sede divinis laudibus una cum cælítibus interesse visa est.

[Lectio6]
Hisce prodigiis ejusque in primis constantia, acriter permotus judex, caput Virgini amputari præcepit: qua perempta, auditáque de cælo voce, qua ad Súperos evocabátur, Urbs tota contrémuit, ac multi idolórum cultores ad Christi fidem convérsi sunt. Sacrum Martinæ corpus, sedénte sancto Urbano primo, martyrio afféctum, Urbano octavo Pontifice máximo, in pervetusta ejusdem ecclésia, ad Mamertinum carcerem, in Capitolini clívi radicibus, cum sanctórum Mártyrum Concordii, Epiphanii et Sociórum corpóribus repertum, eodem loco in meliórem formam redacto, atque decentius ornato, magno pópuli concursu, totius Urbis lætítia, solemni ritu ac pompa repósitum est.

[Hymnus Laudes]
v. Tu natale solum prótege, tu bonæ
Da pacis requiem Christiadum plagis;
Armórum strepitus, et fera prælia
In fines age Thracios.
_
Et regum socians agmina sub crucis
Véxillo, Solymas néxibus éxime,
Vindexque innocui sánguinis hosticum
Robur funditus erue.
_
Tu nostrum columen, tu decus inclytum,
Nostrárum obsequium réspice méntium;
Romæ vota libens excipe, quæ pio
Te ritu canit, et colit.
_
A nobis abigas lubrica gaudia,
Tu, qui Martyribus dexter ades, Deus
Une et Trine: tuis da famulis jubar,
Quo clemens animos beas.
Amen.

[Hymnus Vespera 3]
@:Hymnus Laudes

[Lectio94]
Martína virgo Romána, illústri génere nata, téneris adhuc annis orbáta paréntibus, ingéntes divítias lárgiter in páuperes distríbuit. Sub Alexándro príncipe jussa inánibus diis sacrificáre, immáne fácinus detestátur. Quare divérsis tormentórum genéribus cruciáta, demum in amphitheátro damnátur ad béstias; a quibus illæsa divínitus evádens, in ardéntem rogum injécta, incólumis páriter servátur. Nonnúlli ex ejus tortóribus, capti novitáte miráculi, Christi fidem amplecténtes, palmam martyrii adépti sunt. Précibus Martínæ multa Deus prodígia patrávit, quibus judex ácriter permótus et Vírginis constántiam demirátus, caput eídem amputári præcépit, sedénte sancto Urbáno Papa primo. Martínæ corpus, Urbáno octávo Pontífice máximo, in vetústa ejúsdem ecclésia ad Mamertínum cárcerem, cum sanctórum Mártyrum Concórdii, Epiphánii et Sociórum corpóribus repértum, eódem loco, decéntius ornáto, totíus Urbis lætítia solémniter repósitum fuit.
&teDeum
