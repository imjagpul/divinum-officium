[Rank]
S. Venantii Martyris;;Duplex;;3;;vide C2

[Rule]
vide C2;
9 lectiones

[Hymnus Vespera]
v. Martyr Dei Venantius, 
Lux et decus Camertium,
Tortore victo et judice,
Lætus triumphum concinit.
_
Annis puer, post vincula,
Post carceres, post verbera,
Longa fame freméntibus
Cibus datur leónibus.
_
Sed ejus innocéntiæ
Parcit leónum immanitas:
Pedesque lambunt Mártyris,
Iræ famisque immémores.
_
Verso deorsum vértice
Haurire fumum cogitur;
Costas utrimque et víscera
Succensa lampas ustulat.
_
Sit Laus Patri, sit Fílio,
Tibique, Sancte Spíritus:
Da per preces Venantii
Beáta nobis gaudia.
Amen.

[Oratio]
Deus, qui hunc diem beáti Venántii Martyris tui triúmpho consecrásti: exáudi~
preces pópuli tui et præsta: ut, qui ejus mérita venerámur, fídei constántiam~
imitémur. 
$Per Dominum

[Hymnus Matutinum]
v. Athleta Christi nobilis
Idola damnat Géntium,
Deique amore saucius
Vitæ pericla despicit.
_
Loris revinctus asperis,
E rupe præceps volvitur:
Spineta vultum lancinant;
Per saxa corpus scinditur.
_
Dum membra raptant Mártyris,
Languent siti satellites;
Signo crucis Venantius
E rupe fontes elicit.
_
Bellator o fortíssime,
Qui perfidis tortóribus
E caute præbes póculum,
Nos rore gratiæ irriga.
_
Sit laus Patri, sit Fílio,
Tibique Sancte Spíritus:
Da per preces Venantii
Beáta nobis gaudia.
Amen.

[Lectio4]
Venantius Camers, quindecim annos natus, cum christianæ religiónis accusarétur apud Antíochum, qui sub Decio imperatóre Camerino præerat, in porta civitátis præsidi se obtulit. Quem ille pollicitatiónibus ac terróribus diu tentátum, flagris cædi et vinculis astringi jussit; sed is mirabíliter ab Angelo solutus, lampadibus póstea aduritur, atque inverso ore, fumo supposito, suspénditur. Ejus constantiam in tormentis demirátus Anastasius Cornicularius, et quod eum ab Angelo íterum solutum cándida veste supra fumum ambulántem vidísset, in Christum credidit; et a beato Porphyrio presbytero cum família baptizatus, paulo post martyrii palmam cum eodem promeruit.

[Lectio5]
At Venantius præsidi sistitur, et ab eo íterum frustra tentátus ut Christi fidem deséreret, in carcerem conjícitur; quo Attalus præco mittitur, qui ei dicat se quoque christianum fuisse et ei nómini proptérea renuntiásse, quod cognovísset inane esse fidei comméntum, quo Christiáni præséntibus se ábdicant ob vanam futurórum spem. Verum nobilis Christi athleta, callidi hostis insidias non ignorans, diaboli ministrum a se pénitus rejécit. Quare ad præsidem íterum adducto omnes contusi sunt dentes maxillæque confractæ; atque, ita cæsus, in sterquilinium dejícitur. Sed inde ab Angelo quoque ereptus, rursus stetit ante judicem; qui, Venantio adhuc loquente, e tribunali cécidit, et in ea voce, Verus est Venantii Deus, nostros deos destrúite, exclámans exspirávit.

[Lectio6]
Quod cum præsidi nuntiátum esset, extemplo Venántium leónibus óbjici jussit; qui, naturali feritáte omissa, ad ejus se pedes abjecérunt. Interim ille pópulum Christi fidem édocebat. Quare inde amotus, íterum in carcerem traditur. Cumque postridie præsidi referret Porphyrius, se per visum noctu pópulos, quos Venantius aqua tingebat, claríssima luce fulgéntes, ipsum vero præsidem obscuríssima caligine operátum vidisse; præses, ira incénsus, eum illico cápite plecti imperat, deinde Venántium per loca vépribus et cárduis cónsita trahi usque ad vésperam. Is, cum semiánimis relíctus esset, mane se íterum præsidi præsentávit; cujus jussu statim e rupe præcipitátur. Sed inde etiam divinitus ereptus, denuo per loca aspera ad mille passus trahitur; ubi, milítibus siti æstuántibus, in próxima convalle, ex lápide, in quo et genuum formam relíquit, sicut etiam nunc in ejus ecclésia vidére licet, crucis signo a Venantio facto, aquæ manarunt. Eo miraculo plures permoti in Christum credidérunt, quos omnes præses eo loci una cum Venantio cápite feriri jussit. Fulgura et terræmotus eo témpore ita magni fuére, ut præses aufugeret; qui paucis tamen post diébus, divinam haud valens effugere justítiam, turpíssimam mortem oppétiit. Christiáni interim Venantii et aliórum córpora honorifico loco sepeliérunt: quæ Camerini, in ecclésia Venantio dicata, cóndita adhuc sunt.

[Hymnus Laudes]
v. Dum, nocte pulsa, lucifer
Diem propinquam nuntiat,
Nobis refert Venantius
Lucis beátæ múnera.
_
Nam criminum caliginem
Stygisque noctem depulit,
Veroque cives lúmine
Divinitátis imbuit.
_
Aquis sacri baptísmatis
Lustrávit ille pátriam:
Quos tinxit unda milites,
In astra misit Mártyres.
_
Nunc Angelórum particeps,
Adesto votis supplicum:
Procul repelle crimina,
Tuumque lumen ingere.
_
Sit laus Patri, sit Fílio,
Tibique, Sancte Spíritus:
Da per preces Venantii
Beáta nobis gaudia.
Amen.

[Lectio94]
Venántius Camers, quíndecim annos natus, christiánæ religiónis accusátus apud Antíochum, qui sub Décio imperatóre Cameríno præerat, in porta civitátis præsidi se óbtulit. Quem ille, pollicitatiónibus ac terróribus diu tentátum, flagris cædi et vínculis astríngi jussit; e quibus mirabíliter ab Angelo solútus, lampádibus póstea adúritur, atque invérso ore, fumo suppósito, suspénditur. Eídem, ad præsidem íterum addúcto, omnes contúsi sunt dentes maxillæque confráctæ, atque ita cæsus in sterquilínium dejícitur. Sed inde ab Angelo eréptus, rursus stetit ante júdicem; qui, Venántio adhuc loquénte, e tribunáli cécidit et in ea voce, Verus est Venántii Deus, nostros deos destrúite, exclámans exspirávit. Demum, post nova et exquisíta torménta, una cum áliis decem gloriósi certáminis cursum cervícibus abscíssis implévit. Quorum córpora christiáni honorífico loco sepeliérunt, quæ Cameríni, in ecclésia Venántio dicáta, cóndita sunt.
&teDeum
